---
title: "نگهداری از ماشین"
categories:
  - tools
tags:
  - car
  - repair
---

ماشینی که در این مطلب درباره آن صحبت شده سورن پلاس رنگ مشکی از زمان صفر کارخانه هست.  
قسمت قبل از تحویل خودرو صرف نظر شده است. در زمان تحویل خودرو که در نمایندگی است که خودتان مشخص کرده‌اید ماشین را به صورت پلاک شده تحویل می‌گیرید. البته سعی کنید نمایندگی با رتبه ممتاز حتی اگر به شما کمی دور باشد را انتخاب کنید تا بیشتر حواسشان به ماشین باشد. اصولا ماشین را کاملا تمیز باید تحویل دهند اما بیشتر نمایندگی‌ها ماشین را در حیاط نگه می‌دارند که خاکی می‌شود و زمان تحویل فقط آب بر روی آن می‌کیرند که تاثیر خاصی ندارد.  
در زمان تحویل تمام موارد ماشین را چک کنید. از لاستیک زاپاس، کفی، وسایل داخل مانند فندک تا شماره شاسی و درست بودن چراغ‌ها و شیشه‌بالابرها. لیست کامل این موارد در اینترنت موجود است.  
اگر مشکل حادی در این بخش باشد می‌توانید ماشین را تحویل نگیرید. در این حالت ماشین به کارخانه برگشت داده می‌شود که ممکن است تا 1 ماه هم رفت و برگشت آن طول بکشد. اصولا ماشین‌های ایران همگی ایرادی در زمان تحویل دارند، مانند کامل چفت نبودن یکی از درها یا صدا دادن درب زمان بازکردن. به نظر من از اینها صرف نظر کنید.  
از موارد مهم که می‌توانید قبول نکنید مواردی است که جز قطعات مصرفی است و جز گارانتی حساب نمی‌شود. مانند لنت ترمز. اگر اینها را در ابتدا قبول بکنید زمان رفتن به گارانتی باید هزینه تعویض آنها را بدهید.  
مواردی مانند سند، کارت ماشین و کارت سوخت تا چند هفته بعد به آدرس خانه شما ارسال می‌شود. البته کارت سوخت تا 2 ماه هم طول می‌کشد و دیر به دست شما می‌رسد.  
تا زمان اتمام گارانتی اصولا باید به صورت منظم برای سرویس دوره‌ای و سایر موارد به نمایندگی بروید. زمان مناسب برای سرویس دوره‌ای هر 5000 هزار کیلومتر است که ماشین گفته شده تنظیم برای این موارد را داشت و بعد از رسیدن به کیلومتر گفته شده خودش هشدار می‌داد.  
اولین سرویس دوره‌ای به صورت استثنا در 3000 کیلومتر است که باید توسط اپلیکیشن نوبت بگیرید و بعد به نمایندگی بروید. البته نمایندگی‌های بزرگ بخش جدا برای سرویس دارند که در همان روز می‌توانید به آن مراجعه کنید.  
برای تعویض روغن می‌توانید خودتان به تعمیرگاه‌های داخل شهر بروید و به طور مثال هر 2 بار یکبار به نمایندگی بروید. اگر کلا به نمایندگی مراجعه نکنید گارانتی ماشین باطل می‌شود. اگر پیامکی برای مراجعه به شما ارسال شد حتما به نمایندگی بروید در غیر این صورت در 2 روز بعد آن گارانتی باطل می‌شود.  
تغییرات غیر معمول مانند تغییر رینگ یا خواباندن ماشین باعث ابطال گارانتی می‌شود ولی مواردی مانند شیشه دودی یا روکش صندلی را چیزی نمی‌گویند و مشکلی ندارد.  
در 1 سال برای ماشین مشکلات زیادی پیش می‌‌آید و شما هر چند ماه یکبار مجبور به مراجعه به نمایندگی هستید. از روشن شدن چراغ چک ماشین تا سوراخ شدن هیدرولیک یا خراب بودن جعبه دنده. این مورد برای تمام ماشین‌های داخل ایران پیش می‌آید و تازه بعد از 1 سال می‌توانید به صورت عادی از ماشین استفاده کنید.  
از رایجترین موارد روشن شدن چراغ چک ماشین است. به نظر من برای این مورد نیاز به مراجعه نیست. در سطح شهر دیاگ زیاد وجود دارد به یکی از آنها مراجعه کنید تا سریعتر کارتان راه بیافتد.  
همچنین دقت کنید که سرویس سیار نمایندگی فقط 3 بار به صورت رایگان برای دیاگ به محل شما مراجعه می‌کند و بعد از آن باید هزینه آن را حتی در گارانتی بدهید.  
از دلایل مهم روشن شدن چراغ چک ماشین به دلیل خراب شدن سوکت کلاچ یا سوکت ترمز است. یک قطعه بسیار کوچک پشت پدال که وظیفه تنظیم قدرت را با ecu دارد. از نشانه‌های خراب شدن آن تکه تکه حرکت کردن ماشین و کوبیدن در دنده 1 است.  
از این قطعه چندتا از نمایندگی تهیه کنید و اگر شرایط گفته شده پیش آمد آن را به باتری ساز بدهید تا سریع عوض کند و یکبار دیاگ بزند تا ماشین درست شود. اصولا مراجعه به نمایندگی 1 روز وقت شما را کامل می‌گیرد. برای ماشین سورن پلاس نیز نوع قهوه‌ای سوکت کلاچ نیاز است.  

از قطعاتی که نیاز به تغییر بعد از مدتی استفاده دارند برف‌پاک‌کن است. لازم به تغییر کل قطعه نیست. فقط کافی است تیغه برف‌پاککن را با قیمت بسیار کمتر بخرید و خودتان عوض کنید.  
لنت ماشین را هر 10 هزار کیلومتر باید عوض کنید. از نشانه‌های تمام شدن آن نیز سوت کشیدن هنگام ترمز است. پیشنهاد می‌شود زمان تعویض روغن بگوید تا وضعیت لنت را هم بررسی کند.  

اگر دنده سخت جا می‌رفت هم احتمال زیاد با تعویض روغن گیربکس مشکل شما حل می‌شود.  
لیست قطعاتی که نیاز به تعویض بعد از هر n کیلومتر دارند در اینترنت وجود دارد که می‌توانید آن را ذخیره کنید تا با رسیدن به کیلومتر فوق قطعه مربوطه را عوض کنید.  
سعی کنید قطعات یا روغن را دیرتر عوض نکنید. ضرری که دیر عوض کردن به ماشین می‌زند و خرجی که ممکن است در آینده برای شما درست کند بسیار زیاد است.  




از موارد مهمی که می‌توانید برای ماشین تهیه کنید یکی روکش صندلی است که هم پارچه‌ای و هم چرم وجود دارد. پیشنهاد من چرم است که تمیز کردن آن راحت است.  
دیگری کفی صندوق عقب و صندلی‌ها است که حتما نوع خوب آن که سه‌بعدی هم باشد تهیه کنید تا خود ماشین کثیف نشود. کفی ارزان بعد از مدتی خراب می‌شود.  
یک کیف نظم‌دهنده هم به صندوق عقب شما نظم می‌دهد و آن را مرتب می‌کند. در صندوق عقب همیشه یک بطری آب هم داشته باشید و قبل از سفر آب رادیاتور ماشین را هم چک کنید و از کم نبودن آن اطمینان پیدا کنید.  

وسایل کاربردی برای صندوق:  

 - بطری آب
 - زیرانداز حصیری تاشو
 - اره برای برش چوب
 - صابون یا مایع شستشو
 - منقل تاشو
 - چند عدد سیخ به همراه قاب محافظ
 - دمپایی پلاستیکی
 - دستمال کاغذی
 - طناب
 - فندک و کبریت
 - یک پیچ‌گوشتی و یک انبر دست
 - چند عدد فیوز

وسایل تمیز کردن ماشین:  
 - یک دستمال برای لاستیک، یکی برای داخل ماشین، یکی برای بیرون ماشین
 - اسپری لاستیک
 - اسپری صندلی
 - واکس براق کننده داشبورد
 - اسپری خوشبو کننده داخل ماشین

وسایل داشبورد:
 - دستمال
 - تمیزکننده دست
 - قرص برای سردرد
 - لیوان

وسایل تزئینی:  
- سری والک لاستیک خودرو
- دوربین دنده عقب
- چراغ تزئینی صندوق عقب
- عرقگیر صندلی خودرو
- ساق دست سفید برای جلوگیری از آفتاب سوختگی
- قفل پدال
- آفتابگیر شیشه عقب
- آفتابگیر شیشه‌ها

وجود داشتن این امکانات در ماشین نیز بسیار کاربردی است:  
کروز کنترل در جاده‌های بیرون شهر بسیار به سفر کمک می‌کند.  
آینه برقی برای تنظیم آن کاربردی است.  
داشتن گرمکن آینه بغل‌ها در فصول سرد کاربردی است.  